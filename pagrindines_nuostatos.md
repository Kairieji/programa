#Kairysis aljansas

##Kas mes esame ir ko mes norime

Kairysis aljansas - tai iniciatyva susidedanti iš asmenų, grupių bei kolektyvų, siekiančių sukurti progresyvią kairiąją politinę jėgą.

* Būsima politinė organizacija vadovausis laisvės, lygybės ir solidarumo idėjomis ir paversti Lietuvą valstybe, kurioje solidarūs ir laisvi piliečiai gali pasiekti asmeninės laimės, kolektyvinės gerovės ir saugumo, bei socialinio ir ekologinio tvarumo.

* Mes siekiama sukurti valstybę kaip viešų diskusijų ir veiksmų erdvę, kurioje lytiškumas, tautybė, rasė ar tikėjimas taptų tik asmeniniu reikalu.

##Ekonomika
*Mes siekiame sukurti ekonomiką, pagrįsta ekonomine demokratija bei aiškia, politiškai apspręsta skirtimi tarp sričių, kuriose turi veikti rinkos taisyklės, aktyviu valstybės vaidmeniu užtikrinant visiems vienodą ir sąžiningą rinkos veikimą šiose srityse ir gyvenimo sričių kurios nebūtų rinkoje. Mes siekiame apibrėžti ir išskirti sritis, kurios būtų laikomos viešuoju gėriu ("commons") - taigi reiškinais, procesais bei sąvokomis, kuriais mes naudojamės kartu mūsų bendrabūviui kurti - švietimą, mokslą, kultūrą, viešąją erdvę, juos plėsti, skatinti bei puoselėti.

*Mes remiame visas ekonominio saviorganizavimo formas, kurios kuria bendrąjį gėrį ir leidžia žmonėms bei visuomenei išgyventi ir pasiekti ekonominio, ekologinio ir socialinio tvarumo. Mes aktyviai dalyvaujame darbo judėjime ir jį remiame kitais būdais, siekdami sukurti pozityvų ir tvarų žmogiškųjų išteklių vystymo ciklą, skatindami profesionalizaciją, žmonių dirbančių samdomą darbą sąmoningumą kovojant dėl saugesnių, geriau apmokamų bei asmens, šeimos ir bendruomenės gerovę ir vystymą užtikrinančių darbo sąlygų. 
Mes siūlome gamintojų ir paslaugų tiekėjų kooperatyvus kaip būdą užtikrinti kuo didesnę ekonominę demokratiją, o [vartotojų kooperatyvus][2], kaip būdą sukurti tiesioginį santykį tarp paslaugų ir prekių gamintojų ir vartotojų, sukurti didesnį pasitikėjimą vieni kitais, bendruomeniškumą, ekologinį tvarumą ir tvarų ekonominį augimą. 

*Mes pasisakome už ekologiškai tvarų ekonominį augimą, kuriame gamta ir jos ištekliai yra suprantami kaip baigtinis ekonominis resursas, kurio išsaugojimas yra prielaida tolesniam Lietuvos kaip valstybės, jos visuomenės ir mūsų visų kolektyviai ir kiekvieno išlikimui. Esame už tvarios ir tausojančios infrastuktūros plėtrą, bei principą, kad itin taršios ir kenkiančios pramonės ir kitos žmogaus veiklos rūšys turi būti apmokestinamos su tikslu šiais mokesčiais remti ekologiškai tvarias alternatyvas joms.

##Valstybės valdymas
6. Mes remiame valstybės decentralizavimą, piliečių tiesioginį dalyvavimą savivaldoje, savivaldos institucijų stiprinimą, plėtrą ir tiesioginės elektroninės demokratijos naudojimą žemiausiuose savivaldos lygmenyse (pvz. savivaldybių, seniūnijų lygmenyje). Mes remiame ir skatiname tiesioginį piliečių įsitraukimą bei iniciatyvą skirti ir skirstyti lėšas seniūnijų lygmenyje (vadinamąjį "Miestiečių biudžetą"), bei didesnį piliečių įtraukimą į savivaldos kontrolės ar audito funkcijas.

##Žmogaus teisės
7. Mes remiame žmogaus teisių plėtrą lygių teisių, lyčių lygybės, LGBTIQ klausimais. Mes manome kad valstybė privalo užtikrinti lygias, vienodas ir visuotines teises į lygų teisinį pripažinimą, reprodukcinę sveikatą, apsaugą nuo smurto, apsaugą nuo diskriminacijos dėl lyties, tautybės, rasės, religijos ar kitų identiteto aspektų. 

##Švietimas
Mes remiame siekį, kad pradinis ir vidurinis mokslas būtų nemokami ir gautų tokį finansavimą, kad galėtų mažėti klasių dydžiai.
Dėl sumažėjusio mokinių skaičiaus klasėse tiek didžiuosiuose miestuose, tiek regionuose mokyklos neturėtų būti uždaromos ir apjungiamos.
Švietimo sistemos tinklo plėtrai ar išlikimui lemiamą balsą turi turėti ne tik ministerijų biurokratai, bet ir vietos bendruomenės bei tėvai. 
Vaikui turi būti užtikrintas ikimokyklinis ugdymas.
Švietimas neturi būti valstybės monopolija, o mokytojo profesija ‒ vieno universiteto monopolija, taigi raginame atsisakyti nuostatos, kad mokyklose gali dėstyti tik pedagogo profesiją pasirinkę žmonės. 
Švietimo bei ugdymo programose turi būti atsisakyta pedantiško smulkmeniškumo ir leisti mokytojams kūrybiškai dėstyti programą, kaip jie geriausiai gali pasiekti savo tikslus.
Mes remiame didesnį mokymo namie bei neformalaus ugdymo pripažinimą. 
Mes siūlome aukštojo mokslo sistemos pertvarką. Ji būtų dviejų, aiškiai atskirtų lygių: orientuota į esamą darbo rinką ir paklausą (kolegijos / profesinės mokyklos), ir orientuota į akademinius pasiekimus ir mokslinę pažangą (universitetai). 
Mes remiame siekį atsisakyti centralizuotos priėmimo į aukštąsias mokyklas sistemos (LAMABPO) ir siekiame grąžinti stojamuosius egzaminus į konkrečias aukštąsias mokyklas ir konkrečias specialybes.

Šioje sistemoje kolegijos/profesinės mokyklos teiktų galimybę žmonėms neribotai mokytis ar keisti savo profesiją, o kolegijos lygio aukštojo mokslo įstaigos turėtų būti itin lanksčios ir privalėtų rengti tik tokius specialistus, kurių reikia vietos darbo rinkai. 
Universitetai neturi būti „rengimo darbo rinkai“ įrankiu, bet ateities kūrimo įrankiu. Mūsų tikslas yra sulaužyti „diplomo kultą“. Mes esame už valstybinių universitetų skaičiaus mažinimą, universitetų studentų skaičiaus mažinimą užtikrinant, kad studijuoti universitetinėse aukštosiose mokyklose galėtų realiai sugebantys tai daryti. Gebantiems įstoti į valstybinius universitetus turi būti užtikrintos nemokamos studijos.
Mūsų tikslas yra gražinti prestižą Universitetui, nustojant iš universitetinio mokslo reikalauti „rengimo darbo rinkai“ ir paversti Universitetą „nepraktiška“ mokslo, tyrimų ir intelektualinio elito bei ateities kūrimo vieta. 
Mes remiame Universitetų valdymo pertvarką, siūlydami universitetų bendruomenėms (studentams, dėstytojams, alumnams) tiesiogiai rinkti rektorius.
Sieksime, kad studijos valstybiniuose universitetuose būtų integruotos į mokslo ir tyrimų procesą.
Taip pat siekiame grąžinti prestižą kolegijoms / profesinėms mokykloms, kad jas baigę žmonės jaustųsi oriai, galėdami įsilieti į darbo rinką praktinėmis žiniomis. 
Ši dviejų lygių sistema, kurioje koleginis mokslas taptų visiškai integruotas į darbo rinką ir būtų visiškai lankstus ir prisitaikantis prie darbo vietų, kurios jau yra, leistų Lietuvai išgyventi sąlygomis, kai artimiausius 2‒3 dešimtmečius Lietuvoje nusimato nuolatinės ekonominės perturbacijos dėl į Lietuvą "outsoursinamų" industrijų kaitos.

##Kultūra
Mes siekiame, kad dalis kultūrai skirtų projektų būtų tinkamai finansuojami. Galutinį sprendžiamąjį balsą dėl finansavimo turi turėti atitinkamų sričių ekspertų komisija, pateikianti aiškų ir argumentuotą jų vertinimą dėl galimos išliekamosios vertės. 
Siekiame, kad kultūrinės spaudos finansavimas būtų atskiras ir atskirtas nuo įvairios paskirties leidinių priedų finansavimo, tuo pačiu neužkertant jiems galimybės būti finansuojamiems pagal kitas programas.
Siekiame, kad profesionalioji kultūra nebūtų sutelkta vien tik didžiuosiuose miestuose (Vilniuje, Kaune, Šiauliuose, Klaipėdoje...), bet ir regionuose. Dėmesys turi būti padalytas ir išskirstytas tiek profesionaliajam menui, tiek mėgėjų menui.
Bibliotekų fondai turi išlikti nemokami ir lengvai prieinami bet kuriam Lietuvos piliečiui.
Mažų miestelių ir kaimų bibliotekos neturi būti naikinamos vien dėl sumažėjusio skaitytojų kiekio. 
Laikydami kultūrą „bendruoju gėriu“ siekiame užtikrinti visuotinę prieigą prie valstybės finansuojamų /globojamų kultūros gėrybių: sukurti visuotinę integruotą elektroninę biblioteką, kurioje valstybė įsipareigotų publikuoti visas valstybės globojamas autorių teisių nesaugomas / nebesaugomas kultūros vertybes, vertingus archyvinių šaltinių masyvus, visą lituanistinį ir kitokį paveldą, esantį jos jurisdikcijoje."

##Krašto apsauga

Mes manome, kad krašto apsauga turi būti paremta aiškia ir ilgalaike strategija, paremta tikslais kuriuos norima pasiekti, o ne finansavimo dydžiu, kurį norima ir siekiama išleisti. Mes manome, kad 2% BVP dydžio finansavimas krašto gynybai neturėtų būti tikslas, tikslu turėtų tapti valstybės ir visuomenės saugumas. Finansavimas turi būti užtikrinamas tokio dydžio, kad būtų pasiektas valstybės saugumas, o ne iš anksto nustatytas dirbtinis finansavimo tikslas išreikštas procentais nuo BVP. 

Mes siūlome atsisakyti šauktinių kariuomenės kaip šiuolaikiniam karui nepritaikomos ir sukeliančios didesnę visuomenės dezintegraciją ir susipriešinimą ir sieksime, kad Lietuva turėtų gerai finansuojamą profesionalų kariuomenę. Mes remiame platesnius civilinės saugos mokymus, taip pat galimybę valstybės piliečiams be įsipareigojimo atskiroms organizacijoms dalyvauti supaprastintuose mokymuose, kuriose būtų mokoma susipažinti su ginklais ir jų naudojimu bei reagavimu į krizines bei nepaprastąsias situacijas.

##Užsienio politika ir Europa

Mes remiame Lietuvos narystę ES ir NATO ir aktyvų dalyvavimą šiose organizacijose priimamuose sprendimuose, Mes remiame gerus tarpvalstybinius santykius su Lenkija, Šiaurės ir Baltijos šalimis. 
Mes manome, kad Lietuva turi imtis iniciatyvos aktyviai remti demokratinę opoziciją Baltarusijoje ir Rusijoje siekiant, kad nedemokratiniai, represyvūs ir karinę agresiją vykdantys režimai neturėtų jokios ateities XXI amžiuje. Mes remiame Ukrainos teisę į teritorinį vientisumą ir manome kad Lietuvos Respublika turi padėti Ukrainai sukurti funkcionuojančias valstybės struktūras, palaikyti, stebėti bei padėti demokratiniuose procesuose ir transformacijoje iš paternalistinės į socialiai orientuotą rinkos ekonomiką.
Mes remiame demokratines kairiąsias jėgas Baltarusijoje, Ukrainoje ir Rusijoje. 
Mes remiame decentralizuotos Europos federacijos idėją kaip ilgalaikį tikslą, kurio siekiant primiausiai būtų integruojamasi per bendrų teritorinę gynybą užtikrinančių karinių pajėgų kūrimą, bendrą bankinę sistemą (tame tarpe ir eurozonos taisyklių reformą), bendrą visą Europą apimančią "socialinio saugumo tinklo" sukūrimą, bendrą pensijų sistemą bei bendrą užsienio politiką.

##Imigracija
Mes manome kad Lietuva privalo sukurti skaidrią ir aiškią imigracijos politiką, sukurti tinkamą Lituanistinę programą integruoti ekonominius migrantus bei pabėgelius. Lietuva turėtų rinktis kontroliuojamos migracijos politiką (pvz. "mėlynosios kortelės") iš valstybių už ES ribų, tam kad nesukeltų getizacijos, užtikrinti integraciją, tinkamą bei visuotinai prieinamą viešųjų paslaugų teikimą. 

##Socialinis modelis
Mes prieštaraujame vadinamajam "naujajam socialiniam modeliui". Mes manome, kad darbo  santykių reglamentavime turėtų būti atsisakyta XX a. vidurio paternalistinės ekonomikos nuostatų tačiau ne darbuotojų sąskaita. Dėl didėjančios robotizacijos, automatizacijos, globalios rinkos bei konkurencijos privačiame ekonomikos sektoriuje vidutiniu laikotarpiu reikšmingai mažės ekonomikai reikalingos darbo jėgos kiekis. Mes siūlome mokesčių/socialinės paramos sistemos reformą, kurios tikslas būtų leisti Lietuvai, kaip valstybei ir visuomenei, išgyventi būsimų sukrėtimų akivaizdoje.
- Perėjimas prie "namų ūkio", o ne indivualizuoto pajamų/turto deklaravimo.
- Nustatomas nepamokestinamas pajamų dydis prilyginamas minimaliam atlyginimui, nepilnamečiai vaikai taip pat gauna nuosavas pajamas "neigiamo apmokestinimo forma". Nustatoma maksimali galima "transferų" riba, kurią gali gauti namų ūkis išmokų/pašalpų pavidalu.
- Nedarbo pašalpa, ligos pašalpa tampa realiais draudimais, atsisakant paternalistinių Darbo Biržos reikalavimų dėl sėslumo, registravimosi. Darbo birža tampa institucija, kuri vykdo perkvalifikavimo bei kitų darbo rinkos orientavimo priemonių koordinatore. SODRA netenka savo perskistymo funkcijos, įvedamos SODROS lubos, nes SODRA atlieka valstybinės pensijos ir motinystės/tėvystės išmokų administravimą bei viena iš institucijų siūlančių nedarbo/ligos pašalpos draudimus. Sveikatos draudimas tampa realiu draudimu (mokamu samdytojo) su galimybe pirkti papildomą draudimą, kuris veiktų ne valstybinėse sveikatos priežiūros įstaigose.
- Padidinto neapmokestinamo pajamų dydžio praradimai kompensuojami:
  - įvedant visuotinį nekilnojamo turto mokestį (išskyrus pirmuosius būstus vienam namų ūkiui).
  - įvedant automobilių mokestį. (išskyrus pirmąjį automobilį/ekologiškus automobilius)
  - įvedant prabangaus kilnojamo turto mokestį (automobiliai/jachtos virš tam tikros sumos).
  - gražinant kapitalo apmokestinimą iki prieš 2008 m. buvusios ribos.
  - progresinis pajamų mokestis, kuris prasideda virš reformuotos NPD ribos (15-45%)
  - mokestinių lengvatų žemės ūkiui atsisakymas.

Atsisakoma beveik visų pašalpų (išskyrus pvz. laidojimo pašalpą), šildymo ir kitų kompensacijų ir vietoj jų užtikrinamas "Visuotinis bazinių pajamų dydis", kuriuo kompensuojamos iki tam tikros sumos negautos (darbo/kapitalo/nuomos ir kitaip) pajamos. 
Diversifikuojamas minimalios algos dydis, įvedant "pragyvenamą algą", taikomą vietovėse, kuriose kainų/nuomos lygis yra daug aukštesnis (trys didieji miestai), siekiant išvengti netiesioginio nevykusių samdytojų subsidijavimo per išmokas.
Legalizuojami ir liberalizuojami streikai. Įteisinami ir reglamentuojami įmonių/profesinių sąjungų pensiniai forndai, sudaromi finansiniai mechanizmai įmonėms ir organizacijoms į juos  mokėti "atidėtą atlyginimą".




##Būstas
Mes siekiame gražinti savivaldą kaip aktyvų veikėją ir dalyvį planuojantį ir įgyvendinat socialiai prieinamo būsto projektus, kurių tikslas būtų ilgalaikė, saugi nuoma, galimai pervystant senuosius daugiabučių rajonus didžiuosiuose Lietuvos miestuose. Mes siūlomas įteisinti namų statybos bendrijas, kaip tarpusavio finansavimo ir bendruomenės kūrimo formas.
Mes sieksime užtikrinti kad nuomos sutartys būtų patrauktos iš šešėlio ir kad nuomininkai gautų tinkamą įstatyminę apsaugą. Mes remiame viešojo transporto tinklų plėtrą bei galimybes didiesiems miestams įsivesti nemokamo viešojo transporto to mietso gyventojams modelį ir remti perėjimą nuo automobilių prie veišojo transporto. Mes remiame "pėsčiomis pasiekiamo miesto" idėją miestų planavime.

##Žodynas
[1]: viešasis gėris ("commons")
[2]: vartotojų kooperatyvas 


